{
  "titles": [
    "Csipkebokor"
  ],
  "sections": [
    "Csipkebokor, égő csipkebokor,\naz Isten élő tüze rajta,\na pusztában borókabokor,\nrepkény, mely a napon haldokol,\nolajfa, szelíd olajfa.\n",
    "Mózes elfödte arcát,\negy csipkebokornál megállt, és így imádkozott:\nUram, nem hallgat rám a nép, elűz a fáraó,\nbízz rám inkább valami mást, ez nem nekem való.\nDe jobban tudta azt az Úr, hogy mit kell tennie,\nén téged választottalak, te csak nyugodj bele.\nAzóta én sem kérdezem, mivégre és hogyan,\nmegyek, amerre visz az út, csak el ne hagyj Uram!\n",
    "Illés elfödte arcát, egy boróka árnyékába bújt, és így imádkozott:\nNem voltam jobb, mint annyi más, elég volt Istenem,\nmint üldözött vad, úgy viszem esendő életem.\nDe jobban tudta azt az Úr, hogy mit kell tennie,\nÉn csend vagyok, hát hallgatok, te csak nyugodj bele.\nAzóta én sem kérdezem, mivégre és hogyan,\nmegyek, amerre visz az út, csak el ne hagyj Uram!\n",
    "Jónás elfödte arcát, egy repkény árnyékába bújt, és így imádkozott:\nElőre tudtam, hogy becsapsz, hogy elhagysz csúfosan,\nVedd vissza tőlem lelkemet, nem bírom már Uram.\nDe jobban tudta azt az Úr, hogy mit kell tennie\ntiéd a szó, enyém a cél, te csak nyugodj bele.\nAzóta én sem kérdezem, mivégre és hogyan,\nmegyek, amerre visz az út, csak el ne hagyj Uram!\n",
    "Jézus elfödte arcát, olajfák alá leborult és így imádkozott:\nA lélek kész van, ám a test gyötrődik és remeg,\nez a pohár túl keserű, vedd el, ha még lehet!\nJobban tudta az Atya, mit kell tennie,\nfiam vagy, drága jó fiam, te csak nyugodj bele.\nAzóta én sem kérdezem, mivégre és hogyan,\nmegyek, amerre visz az út, csak el ne hagyj Uram!\n"
  ]
}